(art. 13 del Regolamento UE n. 2016/679)
  
## Informazioni chiave 

_Su queste informazioni, se vuoi, ci piacerebbe avere il tuo feedback_  

- **Tutti i servizi** degli enti aderenti alla sperimentazione disponibili su IO **sono abilitati di _default_.** Se non desideri ricevere messaggi da alcuni di questi servizi potrai **disabilitarli andando su "Elenco dei servizi"**;  
- Quando un servizio è attivo riceverai comunicazioni da parte di quel servizio nella Sezione "Messaggi" e, qualora tu abbia accettato di ricevere le notifiche push, anche tramite tali notifiche. **Potrai abilitare/disabilitare le notifiche push di ciascun servizio andando sulla relativa scheda del servizio;**  
- Quando un servizio è attivo riceverai di _default_ le comunicazioni anche via email. Potrai attivare/disattivare l'invio delle email dalla scheda di ciascun servizio;  
- **Se hai fornito il tuo consenso** all'atto di iscrizione alla sperimentazione**, riceverai anche i servizi di enti aderenti diversi rispetto all'ente che ti ha invitato** (es. il tuo Comune di residenza. Anche in questo caso, potrai **disabilitare in qualsiasi momento i servizi che non vuoi ricevere nella sezione "Elenco dei servizi"**;  
- L'app IO è integrata con pagoPA, **quindi se sei un utente registrato pagoPA ritroverai di _default_ su IO lo storico delle tue transazioni sotto la sezione "Portafoglio"**.  

Qui sotto trovi l'informativa completa su come trattiamo i tuoi dati. L'informativa è anche disponibile in ogni momento nella sezione "Profilo" sotto "Privacy". Troverai anche informative specifiche sui singoli servizi nelle relative schede servizio disponibili nell'app IO.

**I tuoi feedback sono importanti per migliorare l'app IO, anche sulle questioni privacy!** Se qualcosa che riguarda la tua privacy nell'app IO non ti convince, non ti è chiaro o ritieni che dovremmo agire diversamente, scrivici usando gli appositi strumenti in-app che trovi in alto a destra (icona chat e icona coccinella), oppure scrivendo un'email a [dpo@teamdigitale.governo.it](mailto:dpo@teamdigitale.governo.it).


## Informativa estesa

La presente informativa, resa ai sensi dell'art. 13 del regolamento (UE) 2016/679 (di seguito il "Regolamento"), descrive le modalità con cui trattiamo i dati personali di coloro che partecipano alla sperimentazione _closed beta_ dell'app IO ("_Beta Tester_") quando testano l'app IO. Troverai anche informative specifiche sui singoli servizi nelle relative schede servizio disponibili nell'app IO.

Il trattamento dei dati durante le fasi di selezione dei partecipanti alla sperimentazione è invece descritto qui: [https://io.italia.it/privacy-policy-beta/](https://io.italia.it/privacy-policy-beta/).


### Contitolari del trattamento

In base al Regolamento, quando due o più titolari del trattamento determinano congiuntamente le finalità e i mezzi del trattamento essi sono contitolari. La fase di sperimentazione dell'app IO prevede la partecipazione attiva e la condivisione delle finalità da parte del Team Digitale e di tutti i soggetti aderenti.

 

Sono contitolari del trattamento ai sensi dell'art. 26 del Regolamento:



*   l'ente che ti ha invitato alla sperimentazione (es. il tuo Comune di residenza) e, qualora tu abbia dato il tuo consenso, gli altri enti che partecipano alla sperimentazione. La lista degli enti che partecipano alla sperimentazione e i relativi dati di contatto e servizi sono disponibili sul sito [https://io.italia.it/enti](https://io.italia.it/enti/);
*   il Commissario Straordinario per l'attuazione dell'Agenda Digitale, con sede in Palazzo Verospi, Via della Impresa, 90 00186 Roma - Italia, email teamdigitale@governo.it, che agisce tramite la sua struttura di supporto (di seguito il "Commissario" e la struttura il "Team Digitale"). Il Team Digitale ha nominato un proprio Responsabile della Protezione  ai sensi dell'art. 37 del Regolamento UE 2016/679, che può essere contattato al seguente indirizzo: [dpo@teamdigitale.governo.it](mailto:dpo@teamdigitale.governo.it).

Se intendi avere maggiori informazioni su come gli enti che partecipano alla sperimentazione e il Team Digitale gestiscono i tuoi dati personali in contitolarità, scrivici all'indirizzo [dpo@teamdigitale.governo.it](mailto:dpo@teamdigitale.governo.it).


### Categorie di dati trattati e finalità


#### a) Dati trattati al momento dell'autenticazione tramite SPID

Per testare l'app IO devi accedere tramite SPID. L'app IO ottiene direttamente dal tuo fornitore SPID i seguenti dati personali: nome, cognome, codice fiscale, email e numero di telefono. 

Tali dati vengono trattati per permetterti di testare l'app IO e i servizi forniti tramite la stessa, e vengono memorizzati per permetterti di gestire le tue preferenze (cfr. sotto sezione preferenze). 

Tra questi, gli enti aderenti utilizzeranno il tuo codice fiscale per raggiungerti tramite dell'app IO. 


#### b) Dati trattati nella sezione "Messaggi" 

L'app IO ti consente di ricevere messaggi da parte degli enti aderenti, ivi inclusi messaggi di cortesia e avvisi di pagamento. Tali messaggi possono contenere dati personali (es. il tuo nome e cognome, un appuntamento che hai con l'ente aderente, un avviso di pagamento e il relativo importo e scadenza). 

Tali dati vengono trattati per farti testare l'app e lo specifico servizio che l'ente aderente ha integrato su IO. 

Tali messaggi vengono anche memorizzati nell'app IO al fine di offrirti uno storico di tutti i messaggi che hai ricevuto.


#### c) Dati trattati nella sezione "Portafoglio"

L'app IO è integrata con pagoPA. Se utilizzi l'app IO per effettuare dei pagamenti, e già possiedi un'utenza pagoPA, ritroverai automaticamente nell'app i metodi di pagamento registrati e le transazioni effettuate fino a quel momento tramite pagoPA (la ricongiunzione delle utenze avviene tramite la tua email - quindi solo se l'email usata nell'account SPID e nell'account pagoPA è la stessa - e in futuro tramite il tuo codice fiscale). Se invece non possiedi un profilo pagoPA, nel momento in cui registri un metodo di pagamento su IO e/o effettui un pagamento, verrà creato un tuo profilo pagoPA che ti permetterà di gestire i tuoi metodi di pagamento ed avere lo storico delle tue transazioni. 

L'app IO non memorizza i dati delle tue carte di credito, ma tali dati sono gestiti direttamente da pagoPA.

Per ogni transazione effettuata, l'app IO riceve le seguenti informazioni dai sistemi di pagoPA: codice univoco pagamento, data della transazione, descrizione, ammontare e commissioni. Tramite questi dati l'app IO è in grado di visualizzare anche le informazioni dell'ente che ha richiesto il pagamento. 


#### d) Dati trattati nella sezione "Preferenze"

L'app IO ti permette di gestire le tue preferenze, ovvero (i) abilitare/disabilitare singoli servizi e per ciascun servizio le notifiche push e email; (ii) abilitare/disabilitare il riconoscimento biometrico; (iii) scegliere il calendario, indirizzo email, numero di telefono e lingua. 

Raccogliamo e memorizziamo queste informazioni, oltre allo storico dei tuoi accessi, al fine di poter personalizzare i servizi che ricevi tramite l'app IO e per poter testare queste funzionalità. 

Non raccogliamo informazioni biometriche, ma riceviamo dal tuo smartphone unicamente la conferma se il riconoscimento biometrico è attivo/non attivo, autorizzato/non autorizzato.


#### e) Dati trattati nella sezione "Profilo"

Nella sezione Profilo potrai gestire le tue impostazioni privacy ed esercitare i tuoi diritti, reimpostare il PIN e effettuare il logout. 

Trattiamo questi dati personali per permetterti di usufruire di queste funzionalità.


#### f) Dati trattati quando utilizzi le funzioni di messaggistica e di segnalazione per comunicare con noi 

In alto a destra troverai l'icona chat e l'icona coccinella che puoi utilizzare per fornirci i tuoi commenti e segnalarci eventuali problematiche. Quando utilizzi queste funzioni, trattiamo i tuoi dati personali, inclusi quelli che eventualmente ci comunicherai nel testo del messaggio/segnalazione, al solo fine di raccogliere feedback, fornirti una risposta e migliorare il funzionamento dell'app IO. 


### Base giuridica del trattamento 

Trattandosi di una sperimentazione del tutto volontaria, tratteremo i tuoi dati personali sulla base del tuo consenso, che esprimi scaricando e testando l'app. Puoi revocare il tuo consenso in ogni momento cancellando il tuo account nella sezione "Profilo" o inviando un'email a [dpo@teamdigitale.governo.it](mailto:dpo@teamdigitale.governo.it). Fai attenzione: se ti limiterai a disinstallare l'app non cancelleremo i tuoi dati, poiché non siamo in grado di sapere quando questo accade.  

Al momento dell'iscrizione alla sperimentazione tramite modulo online hai scelto se dare o meno il tuo consenso a comunicare il tuo codice fiscale anche agli altri enti partecipanti alla sperimentazione, oltre che all'ente che ti ha invitato. Se hai fornito il tuo consenso, questo permette che  possano testare con te i propri servizi tramite l'app IO. Potrai revocare il tuo consenso inviando un'email a [dpo@teamdigitale.governo.it](mailto:dpo@teamdigitale.governo.it) oppure disabilitando i servizi degli altri enti tramite l'app IO.


### Persone autorizzate al trattamento e categorie di destinatari

I trattamenti sono effettuati da persone autorizzate, istruite, impegnate alla riservatezza e preposte alle relative attività in relazione alle finalità perseguite.

I contitolari autorizzano le persone fisiche facenti parte della propria organizzazione a trattare i dati personali.

I dati personali saranno comunicati ai soggetti appartenenti alle seguenti categorie di destinatari:

* Soggetti terzi che forniscono servizi per la gestione del sistema informativo in qualità di responsabili del trattamento, previa designazione degli stessi ai sensi dell'art. 28 del Regolamento. Puoi ottenere l'elenco dei responsabili del trattamento scrivendo a [dpo@teamdigitale.governo.it](mailto:dpo@teamdigitale.governo.it).
* Autorità competenti per gli adempimenti di obblighi di leggi e/o di disposizioni di autorità pubbliche su richiesta.


### Conservazione dei dati

I dati personali verranno conservati per tutto il periodo necessario alla conclusione della sperimentazione.


### Trasferimento dati fuori dall'UE

Alcuni dei fornitori terzi che utilizziamo all'interno dell'app IO risiedono negli USA. Abbiamo concluso con tali fornitori accordi di servizio ai sensi dell'art. 28 del Regolamento. Tutti i fornitori sono conformi al Regolamento e, quando non sono certificati [Privacy Shield](https://www.garanteprivacy.it/web/guest/home/docweb/-/docweb-display/docweb/5306161), abbiamo concluso con loro le [Clausole Contrattuali della Commissione Europea](https://ec.europa.eu/info/law/law-topic/data-protection/data-transfers-outside-eu/model-contracts-transfer-personal-data-third-countries_it) per garantire adeguati livelli di tutela. Stiamo comunque lavorando con i nostri fornitori per cercare di evitare i trasferimenti extra-UE e abbiamo già minimizzato quanto più possibile gli stessi.  


### Diritti degli interessati

Gli interessati hanno il diritto di ottenere, nei casi previsti, l'accesso ai propri dati personali e la rettifica o la cancellazione degli stessi o la limitazione del trattamento che li riguarda o di opporsi al trattamento (artt. 15 e ss. del Regolamento). Tali richieste potranno essere indirizzate a [dpo@teamdigitale.governo.it](mailto:dpo@teamdigitale.governo.it).

Potrai comunque esercitare i tuoi diritti ai sensi del Regolamento nei confronti di ciascun contitolare del trattamento come sopra identificati.


### Diritti di reclamo

Gli interessati che ritengono che il trattamento dei dati personali a loro riferiti effettuato attraverso questo sito avvenga in violazione di quanto previsto dal Regolamento hanno il diritto di proporre reclamo al Garante, come previsto dall'art. 77 del Regolamento stesso, o di adire le opportune sedi giudiziarie (art. 79 del Regolamento).

