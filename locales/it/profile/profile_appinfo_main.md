Ciao! In questa pagina abbiamo raccolto alcune informazioni utili per avere **una panoramica su IO**, dall’idea con cui è nata l’app fino allo stato attuale di open beta. 

**Cos’è IO?**
-------------
Il progetto IO (io.italia.it) è un importante passo nella visione di cittadinanza digitale del Governo italiano. Ideato dal [Team per la Trasformazione Digitale](https://teamdigitale.governo.it/) e oggi sviluppato da [PagoPA S.p.A.](https://www.pagopa.gov.it/it/pagopa-spa/), ha l’obiettivo di **facilitare l’accesso dei cittadini a tutti i servizi digitali della Pubblica Amministrazione** e ai diritti che questi servizi garantiscono. 

Il risultato di questo progetto è [IO, l’app dei servizi](https://io.italia.it/) pubblici: un unico canale attraverso cui tutti gli Enti, locali e nazionali (Comuni, Regioni, agenzie centrali) offrono i propri servizi al cittadino, in modo **semplice e personalizzato, direttamente su smartphone.**

Attraverso l’app, IO rende concreto l’[articolo 64bis](https://docs.italia.it/italia/piano-triennale-ict/codice-amministrazione-digitale-docs/it/v2017-12-13/_rst/capo5_sezione3_art64-bis.html) del [Codice dell’Amministrazione Digitale](https://docs.italia.it/italia/piano-triennale-ict/codice-amministrazione-digitale-docs/it/v2017-12-13/index.html) che istituisce **un unico punto di accesso per tutti i servizi digitali** erogato dalla Presidenza del Consiglio dei Ministri.

**Lo stato attuale del progetto IO**
------------------------------------
### Dalla closed-beta...

Dal marzo 2019 circa duemila cittadini in diversi territori hanno sperimentato l’app in versione closed-beta (beta “chiusa”): abbiamo dato la possibilità a un numero limitato di persone, di installare e testare IO sul proprio smartphone con un primo set di funzionalità e servizi reali. Obiettivo: individuare e risolvere malfunzionamenti (bug) e ottimizzare l’esperienza utente, grazie ai feedback raccolti.

### ...all’open-beta 

Nella primavera 2020, abbiamo reso disponibile la versione beta “aperta” dell’app (open beta) a tutti i cittadini. Significa che, oggi, chiunque lo desideri può scaricare e installare IO sul proprio smartphone, partecipando alla seconda fase della sperimentazione. Proprio come stai facendo tu, ora è quindi possibile per tutti iniziare a usare l’app sapendo che evolverà e migliorerà continuamente anche grazie all’esperienza diretta delle persone a cui è destinata.<br/>
Diversi enti nazionali e locali hanno già portato i loro servizi a bordo, e molti se ne aggiungeranno in futuro. Se non vedi gli enti del tuo territorio tra quelli disponibili, è perché i loro servizi sono ancora in corso di integrazione. Per saperne di più, chiedi al tuo Comune o alla tua Regione se hanno attivato il processo per essere presenti su IO e a che punto sono. La tua voce può essere un segnale importante!

Per conoscere i prossimi traguardi nell’evoluzione dell’app, consulta la [Roadmap](https://io.italia.it/roadmap/#nextsteps) sul sito di IO.

**Su quali novità si basa IO?**
-------------------------------
### Cambio di paradigma 
IO esprime una **nuova visione dei servizi pubblici**, completamente **centrata sui tuoi bisogni**. Di solito, sei tu - come singolo cittadino - a dover capire come accedere ai servizi dei vari enti e gestire gli adempimenti verso lo Stato, su decine di siti e app diversi. **Con IO, sono le diverse amministrazioni a contattarti direttamente** tramite un’unica app, consentendoti di gestire operazioni legate a uno specifico servizio in modo **rapido, puntuale e sicuro**, comodamente dal tuo smartphone. 

### L’utente sempre al centro
L’idea alla base di IO è mettere le persone al centro del processo di innovazione della Pubblica Amministrazione. Il progetto, infatti, è nato analizzando le esigenze del cittadino nei principali momenti di interazione con gli Enti pubblici e si evolve con il **contributo costante degli utenti**; questo - oltre alle specifiche funzioni che ti consentono di inviare segnalazioni e suggerimenti al team di IO mentre usi l’app - include momenti di **co-design con i cittadini** nelle diverse fasi di sviluppo. In futuro, se lo vorrai, anche il tuo aiuto potrebbe esserci prezioso!

### Modello open source
IO è un progetto concepito come **patrimonio collettivo**: ha un’anima **interamente open source**, cioè basata su processi di sviluppo aperti e collaborativi. Tutto il codice delle componenti, tutta la documentazione, le discussioni e gli strumenti di sviluppo sono **pubblici e facilmente reperibili**, così come l’interfaccia è progettata seguendo le linee guida e usando i kit proposti da [designers.italia.it](https://designers.italia.it). Se sei uno sviluppatore o un designer e desideri contribuire al progetto, scopri [come fare](https://io.italia.it/sviluppatori/) sul sito di IO.

**Autenticazione sicura**
-------------------------
IO è un canale grazie al quale puoi ricevere da tutti gli Enti pubblici messaggi che includono le tue informazioni personali come, ad esempio, quelle legate al tuo lavoro, alla tua salute o ai pagamenti verso lo Stato. Per questo, **è fondamentale essere certi che chi sta usando l’app a tuo nome, sia davvero tu.** E che solo tu possa accedere alle informazioni a te destinate.<br/>
Per garantire la tua identità all’app in modo sicuro, puoi accedere con le tue **credenziali [SPID](https://innovazione.gov.it/it/progetti/spid/)** o, in alternativa, con la tua **Carta d’Identità Elettronica ([CIE](https://innovazione.gov.it/it/progetti/cie/)), abbinata al PIN** che hai ricevuto al momento del rilascio e che garantisce che tu possa essere l’unico ad utilizzarla (anche in caso di furto del documento). Dopo la prima registrazione, potrai accedere più facilmente digitando un codice di sblocco scelto da te oppure grazie al riconoscimento biometrico (impronta digitale o riconoscimento del volto). Il codice di sblocco e i dati biometrici vengono conservati criptati solo all’interno del tuo telefono, e non sono in nessun modo inviati o salvati in altri contesti. 

Per maggiori informazioni sul progetto, visita il sito [io.italia.it](http://io.italia.it)
